寶授菩薩菩提行經
西天譯經三藏朝散大夫試光祿卿 明教大師臣法賢奉 詔譯
如是我聞。一時佛住廣嚴城大林樓閣中。與 大苾芻衆千二百五十人倶。皆是大阿羅漢。諸漏已盡無復煩惱。逮得己利盡諸有結。除諸重擔所作已辦。如大龍王。心善解脱慧善解脱。得深解脱心達正道。調伏諸根威儀詳審。唯一補特伽羅尊者阿難。受於佛記奉持法藏
復有大菩薩衆一千人倶。皆得不退轉地總持法門平等法忍。是大智者。具大信重言行相應。斷諸疑惑面相圓滿。亦無顰蹙常大歡喜具大精進。是法王子。知法自性説法無倦。所説之法離諸戲論。化度衆生發起佛智。凡所導利功不唐棄。得大忍辱離諸顛倒境界之法。滿足十地善知三時。明了自性不生不滅。永斷纒縛威儀具足。證得空三摩地無相三摩地無願三摩地。雖出生死常行輪迴。不樂聲聞縁覺之行。唯以發起大菩提心應根説法。
其名曰慈氏菩薩。妙吉祥菩薩。辯積菩薩。寶手菩薩。香光菩薩。無邊光菩薩。除蓋障菩薩。勝義心菩薩。得光王菩薩。斷一切憂暗菩薩。薩哩嚩尾沙摩那哩尸菩薩。内行菩薩。無邊意菩薩。具大精進歩意菩薩。寶海菩薩。裝嚴王菩薩。具大神通王菩薩。無差歩菩薩。勝意菩薩。普滿菩薩。阿那嚩囉拏那哩尸菩薩。常喜菩薩。上金光菩薩。觀一切法意菩薩。阿秫巘馱那羅拘酥彌多菩薩。首積菩薩。無憂吉祥菩薩。須彌藏菩薩。觀自在菩薩。香自在王菩薩。歡喜王菩薩。無邊慧藏菩薩。持一切妙法藏菩薩。師子吼音菩薩。如是等大菩薩摩訶薩。而爲上首
爾時世尊食時著衣持鉢。與二千苾芻衆而共圍繞。入廣嚴城乞食。是時世尊入城門時。以大慈悲現神通力。放大光明照耀一切。變廣嚴城而爲瑠璃。令四衢道皆悉清淨。其有衆生蒙光所照。盲者得視。聾者得聽。瘖瘂之者皆悉能言。迷惑之者咸得正念。天花如雨降滿城中。天樂自嗚妙音清亮。下至阿鼻地獄。上至阿迦膩吒天。其中衆生唯受大樂。
是時廣嚴城星賀里蹉尾王。有子名曰寶授年始三歳。乳母抱持在於殿上。時彼寶授忽見光明希瑞之相。又聞城中種種異事。從其懷抱速下於地
向乳母前端然而立説陀曰 何人威徳力 現此希有相 如倶胝日光 照耀三千界 其中諸惡趣 一切得清淨 如是之神通 母速爲我説 天雨衆妙花 遍散於佛刹 復成妙傘蓋 懸覆於空中 十方有異鳥 翔鳴而萃集 男女皆大喜 異常而嚴飾 盲者復瞻見 聾者還聽聞 瘖瘂者得語 迷惑得正念 諸醜陋麁惡 變成妙色相 一切不善人 皆發慈悲心 何人行世間 發起神通力 此爲最上事 母速爲我説
爾時乳母答寶授童子。説伽陀曰 功徳寶出現 清淨難思議 清淨最上行 無垢無増減 世尊爲眼目 視生如的親 化行於世間 無親踈分別 爲現乞食來 不住世間相 不染世間法 如蓮花在水 能斷衆生疑 慈悲常利物 衆生所有苦 唯佛悉能除 稱讃不生喜 譏謗亦不瞋 無障復無礙 行世如清風 來者世間師 最上大法王 善解甚深法 明了第一義 常説中道法 言離於取捨 法句最寂靜 遠離一切處 智積無我相 最上大福聚 善逝世間解 來者無邊相 佛身如須彌 高顯無倫匹 亦如尼倶陀 上下皆相稱 其色如眞金 晃耀而璨鑭 清淨若玻 又如秋滿月 頭頂圓如蓋 髮鬒而紺青 髻相若螺紋 一一皆右旋 面相如滿月 湛然而清淨 眉間之白毫 右旋而宛轉 兩目如青蓮 光瑩善觀察 脣妙頻婆果 齒白正齊密 舌相如蓮葉 長廣覆面門 鼻高而修直 額廣而平正 兩眉色紺青 延袤及於耳 兩耳極端正 輪朶垂至肩 如來梵音聲 清亮如頻伽 美妙復柔軟 衆生聞者喜 所有緊那羅 孔雀鵝鸚鵡 鴝鵒拘枳羅 拘那羅鴛鴦 母多命命 如是等音聲 及彼諸天樂 一切美妙聲 皆不及如來 於十六分中 不及於一分 項細復圓滿 兩臂而直 二手指纖長 具輪螺等相 軟如兜羅綿 甲妙赤銅色 胸臆廣平正 臍輪而深密 陰藏若馬王 藏覆而不現 乃至二足下 其色如紅蓮 平滿復柔軟 具千輻輪紋 及與鈎幢等 如是諸相備 百福悉裝嚴 具力大丈夫 一切世間師 常作師子吼 説於不二法 所出諸言辭 眞實無差忒 愛語復柔順 衆生聞者喜 覺悟諸衆生 應根而啓發 有義利功徳 爲最上第一 具如是裝嚴 名爲佛世尊 十方世界中 凡聖無有比
爾時寶授童子。得聞乳母説是伽陀讃歎佛已即白母言。云何令我得見於佛。佛知其意速往宮門現身而立。乳母指言斯即是。佛寶授童子。乃於殿上遙見世尊。擧手頂禮即作是念若有衆生覩見如來如是具足功徳之相。不發大菩提心者難得己利。又復思惟。經於百千倶胝劫中難遇於佛。我今値遇甚爲希有當捨此身而爲供養。是時童子。手持千葉金蓮。即於殿上投身而下。時彼童子佛力所持住於空中。捧以金蓮用獻於佛。是時金蓮離童子手。乃於佛上虚空之中。變成花蓋衆寶嚴飾殊妙第一
爾時寶授童子。即於空中向佛合掌。説伽陀曰
我所獻蓮花 不爲斷煩惱 及於一切法 唯爲佛菩提如菩提不生 非有亦非無 非取亦非捨 我從佛現化非愚迷所著 相與無相等 我離一切相 供養佛世尊所獲諸功徳 亦離一切相今奉獻此花 不願證二乘 以彼第一乘 常轉於佛刹
爾時尊者大目乾連。侍佛之右。見是事已。即説伽陀。問寶授童子曰
如是釋迦佛 汝信重供養 汝何心顛倒 云菩提不生爾時寶授。答尊者大目乾連。説伽陀曰諸法本不生 所施空無爲 法性本如是 云何有所生圓頂被袈裟 住於羅漢相 如不能知空 佛智何能了汝若有妄想 供養倶胝佛 雖供如是佛 實爲非供養尊者至於今 猶不斷妄想 汝心當云何 無相稱有相
爾時尊者大目乾連。復謂童子曰如來不證無上正等正覺耶。亦不説法耶寶授童子曰。夫大智者不住菩提相。不住如來相諸法性無爲法本無有生若如是了知是即知法性。不驚不怖。捨離親疎無來無去。無行無相不住佛法。不住縁覺法。不住聲聞法。亦不住貪法。不住瞋法。不住癡法乃至不住愚迷衆生無明煩惱等法。亦復不住有色無色有想無想。有相無相。清淨不清淨。及身口意。平等不平等。一切諸法皆無所住爾時尊者大目乾連又復問言。寶授童子。如來於阿耨多羅三藐三菩提莫有所證耶童子言不也若有所證即住如來相。住菩提相。住解脱相。若住是相即爲愚迷大目乾連言。童子我亦無相。汝謂有相大目乾連又復告言。童子我前所問爲俗諦故童子言。大目乾連。一切衆生愚迷虚妄。乃生諸根不能調適。大目乾連言。若衆生具足虚妄者法亦虚妄。若虚妄者汝云何説。童子言。大目乾連。説法無相是名説法如是説者無有所至亦無所證。亦無所知亦無所見。大目乾連言。童子若如是者。汝今何故供養如來。童子言。大目乾連。汝若如是見如來相見施者相。時大目乾連聞童子言已。默然而住爾時童子又復告言。大目乾連。若復衆生見有是相者。不能解脱不得己利。遠離如來寂靜涅槃。必當發趣聲聞乘也
爾時大目乾連。説伽陀曰
童子雖年幼 智慧如大海 經於幾多時 學成無生法爾時寶授童子答大目乾連説伽陀曰所學即非學 一切學無性 大智如是學 我學亦如是汝之所問我 著於衆生相 衆生本無相 諸法不可得説有菩提相 愚迷非正見 尊者今云何 猶住於諸見智者於諸見 一切悉清淨 佛法愚迷法 及彼種種法如是觀皆空 是知諸法性若住有無相 求證菩提者 法本非有無 菩提云何得説法無邊際 衆生亦如是 不住差別相 斯即名涅槃如是行輪迴 師資無所有 此無相法中 智者不迷惑愚迷言得證 彼皆住輪迴 無明轉増長 是即爲魔著安坐菩提場 爲示俗諦故 諸佛之所證 非俗非寂靜菩提不可説 遠離見非見 若見如是實 彼能解妙法
爾時尊者舍利弗白佛言世尊。此寶授童子。從於何時於法修行佛言 舍利弗。我初發阿耨多羅三藐三菩提心時。此寶授童子。已證無生法忍經三百千劫又舍利弗。我於往昔燃燈佛處得授記時。我初證得無生法忍。寶授童子。於彼法中爲大菩薩解空第一舍利弗復白佛言。世尊。寶授菩薩。何因何縁經如是時不證阿耨多羅三藐三菩提佛告舍利弗。汝將此義自問寶授菩薩必爲汝説。
時舍利弗承佛聖旨。即伸問言寶授菩薩言。今云何不成佛耶。寶授菩薩言。尊者。阿耨多羅三藐三菩提不可得故。由是我不成佛。舍利弗言。寶授菩薩。於意云何。如來成佛莫有相耶。寶授菩薩言。如來若於菩提有所證者即是取相。若取相者即是妄想。舍利弗言。寶授菩薩。汝從爾來住何忍何行。復以何法化度平等。寶授菩薩言。我於一法而尚不住。何況有四。舍利弗。汝勿謂我有法説耶證菩提耶。是如來耶。得解脱耶。
舍利弗言。希有善男子。若能於法如是了知。汝向於佛宜可出家。
爾時寶授菩薩。説伽陀曰
諸有出家者 多著出家相 心妄想迷惑 稱謂有所得 執見於事法 修行布施因 欲求無爲果 所證即有爲不了無相地 見有生不生 得與無得相 謂得甘露味 是人於佛法 乃名破法者 7如來釋師子 説法寂無相不住心非心 不住性無性 若見如是説 是即見佛説若見有相者 斯人眼非淨 我見非解脱 智者不應行我見即愚迷 執見有常相 以自有相見 謂得於涅槃不識夢幻性 及背空無相 佛説如是人 是大無智慧又復調諸根 持戒著禪定起於妄想心 住相迷求果此則法中賊 智者應當知 以斯種種法 我出家何益法界本湛然 諸法無分別 譬如山響等 智者不見相當住於如如 無別有性相 若了如是法 何住出家相
爾時妙吉祥菩薩告寶授菩薩言。云何説爲菩提。寶授菩薩言。離諸語言名爲菩提。妙吉祥言。汝當云何作如是説。寶授菩薩言。法本無言故作是説妙吉祥言。爲初地菩薩。當何所説令云何學。寶授菩薩言。當如是説。不斷貪慾瞋恚。不捨愚癡不斷煩惱。乃至五蘊六處等。又復於智慧愚癡不生疑惑。不心念佛不思惟法。不供養衆。亦不持戒。不於朋友而求寂靜。乃至諸難亦不越度。妙吉祥。當爲初地菩薩説如是法令如是學。於意云何。亦復不應於是諸法而有住相。若住相者是爲住法。彼即愚迷起生滅法。若於是法説無疑惑。即於法界知其性也。若能如是了法性者。是得名爲説菩提也。妙吉祥。若有菩薩聞斯法已不驚不怖。當知是爲得不退轉
爾時會中有八苾芻。忽聞説此無相正法心不愛樂。出於法會吐血命終。皆墮阿鼻大地獄中爾時妙吉祥菩薩白佛言。世尊。云何此八苾芻聞此正法乃有如是大惡相耶。佛言。妙吉祥莫作是説。然此苾芻經十千劫。不曾聞法不近善友。是故今日聞此正法心不愛樂。妙吉祥。此八苾芻。當來之世於阿鼻獄中忽思正法。尋便命終生兜率陀天爲彼天子。或生人間爲轉輪王。經六十八劫當得承事十那由他佛。於彼劫後有佛出世。號無垢光如來應供正等正覺。彼無垢光佛。
如我今日住廣嚴城廣爲人天説法授記時彼天子。天耳遙聞説法授記。即與八萬天子同詣佛所。到佛所已散衆天花遍廣嚴城。供養瞻禮却坐一面。白佛言。世尊。我等隨喜樂聞正法。願佛爲説菩提之行。時無垢光如來。爲説正法便令發起大菩提心。彼諸天子纔發心已。應時皆於阿耨多羅三藐三菩提得不退轉。是時廣嚴城中有八萬四千人。亦於阿耨多羅三藐三菩提得不退轉。復有千二百人。遠塵離垢得法眼淨
爾時世尊告妙吉祥言。假使菩薩於百千劫。修行六波羅蜜無方便慧。不如暫時聞此正法。何以故。聞此正法功徳無量。何況愛樂聽受。乃至書寫受持讀誦爲他廣説。妙吉祥。若復有人樂求阿羅漢果。及樂求辟支佛者於此法中不應修學。若樂求阿耨多羅三藐三菩提者當學此法
爾時寶授菩薩知佛世尊及苾芻衆未有食處。乃告乳母。可於宮中速取食來用施佛僧。於是乳母。速取百味飮食盛滿一器。授與寶授菩薩。菩薩得食即於佛前發誓願言。如來之所説一切法無盡。斯言眞實者此食亦無盡。乃至苾芻衆悉令得飽足爾時寳授菩薩。即以飮食盛滿一鉢。奉獻佛已。告諸苾芻言。尊者慈愍我故各各受食。又復告言。我所施者。不以身施不以心施。離於三業不求福果。不住有爲法不住無爲法。亦不著世法。亦復不住聲聞縁覺及佛菩提。時彼苾芻衆無有一人伸鉢受食者。寶授菩薩言。諸尊者當受此食。尊者樂乞我今樂施。我於尊者亦無所求。時寶授菩薩復發願言。佛語眞實。如妙吉祥及百千倶胝菩薩。當來之世。於功徳裝嚴王佛刹。皆得成佛同一名號。若眞實者。今此器中所有飮食。令諸苾芻所持之鉢悉皆充滿。此器中食願得無盡。以願力故。諸苾芻衆各各鉢中自然食滿。時寶授菩薩。復以器中餘食。施廣嚴城中一切人民悉令飽滿。器中飮食猶尚不盡
爾時世尊告寶授菩薩曰。有五種寶。於菩薩行施能令清淨。何等爲五。一者行施無有希望。二者於施心無所著。三者所施不起於相。四者不見施之果報。五者不令受者有所還報。佛言。復有四種寶行施。菩薩應常思念。何等爲四。一者常念空三摩地。二者常念於佛。三者常念大悲。四者常念於己不求果報。菩薩若如是行施是爲淨施
佛告妙吉祥言。此寶授菩薩。於當來世過三十劫。得成阿耨多羅三藐三菩提。號不空力稱如來應供正等正覺明行足善逝世間解無上士調御丈夫天人師佛世尊。出興於世。彼佛衆會有無邊菩薩。是諸菩薩皆住不退轉地。威力無邊壽亦無量
爾時妙吉祥菩薩白佛言。世尊。當何名此經。我等云何受持。佛言。此經名爲菩提行。亦名一切法爲首。如是受持
爾時世尊及大苾芻衆。受彼食已還歸本處
佛説此經已。寶授菩薩并諸大衆。天人阿修羅乾闥婆等。聞佛所説皆大歡喜。
信受奉行 寶授菩薩菩提行經